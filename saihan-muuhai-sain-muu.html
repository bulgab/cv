<!DOCTYPE html>
<html lang="en" dir="ltr">

<head>
  <meta charset="utf-8">
  <title>Saihan muuhai</title>
</head>

<body>
  <p><em> 2010 оны 5 сарын 13, Пүрэв гараг
      A dream I had during my siesta between 15.30-19.30 o’clock that day.
      While I was a Japanese Language Program student at Keio University, at Mita Campus, Tokyo.
      Room A441, Shimoda Student Village, 2-59-7 Hiyoshihoncho, Kohoku-ku, Yokohama-shi, Kanagawa, Japan
      Тэр оройдоо сийрүүлэн бичлээ.</em>    </p>
  <h3>Сайхан-муухай, сайн-муу</h3>

  <p>Алимаа бол ноднин дээд сургуулиа төгссөн, саяхан 24 хүрсэн, маш царайлаг бөгөөд турьхан гоолиг биетэй сайхан охин. Түүнийг эргүүлэх үе тэнгийн хөвгүүд ч, насаар ахимаг эрчүүд ч мундахгүй олон байдаг. Алимаа өөрөө ч гоё сайхан төрснөө мэддэг
    төдийгүй энэхүү гоо сайхнаа хэрхэн ашиглах ёстойгоо хар багаасаа мэддэг болсон айхтар охин. Тиймээс ч Алимааг сургуулиа төгсмөгц нь түүнийг дэмждэг эрчүүдийн нэг болох төрийн нэгэн агентлагийн дарга 30 гаруйхан насны царайлаг залуу төрийн албан
    хаагчаар ажилд авсан билээ.
    Тэрбээр хэний анхаарлыг хэрхэн татах, хэрхэн сээтэгнэхээ мэддэг. Мөн аль мөнгөлөг эр хүнтэй үерхэж, зоос болоод үнэтэй хувцас хунар, будаг шунх, эмэгтэй хүний дурладаг үнэт эдлэл зэргээр дутахгүй байхаа аль оюутан байхын л мэддэг болсон тул 2
    дугаар курсээсээ эхлээд нэгэн өнгөлөг бөгөөд мөнгөлөг залуутай үерхэж, түүний хүчээр ихээхэн тансаг оюутан байж, эд зүйлээр дутаж үзээгүй билээ.
    Гэвч цаг хугацаа өнгөрөх тусам өнөөх залуу Алимааг бүрэн өөрийн болгож, өмчлөхийг хүсэх болсон бөгөөд энэхүү байдал нь угийн хөнгөмсөг, сээтэгнүүр, эрх чөлөөнд дурладаг Алимаад огт таалагдаагүй тул өнөөх залуугаас дээд сургууль төгсөх жилээ оргох
    нь холгүй зугтаж байж салсан билээ. Харин тэр залуу Алимаад дурлах өвчнөөр бүрэн өвчилж, тэр нь бараг сэтгэцийн өвчин болсон бөгөөд эдүгээ ч Алимааг дагах, мөрдөх, сахих, дурандах гээд маньяк байрын үйлдэл хийсээр байгаа билээ.
    Гэхдээ энэ өдөр Алимааг түүний хуучин найз залуугаас огт өөр хүн дагаж айлгажээ. 10 дугаар хороололд нэгэн маш хачин хүн амьдардаг. Тэр бараг 2 м өндөр бөгөөд түүний бие, толгой, гарын алга гээд бүх эрхтэн нь том. Нүүр нь галд ч юм уу, хүчилд
    түлэгдсэн бололтой аймшигтай эвгүй царайтай. Бас сэтгэл мэдрэлийн өвчтэй тул дарлигар том биендээ Америк киноны Бэтмэн шиг хар өнгийн нөмрөг нэвсэгнүүлж явдаг бөгөөд нөмрөгөн доогуур урдаа өвдөг, ардаа бөгс суусан биеийн тамирын өмд, сунаж,
    нэвсийсэн футболк өмсч явдаг билээ. Тэрбээр нэвсгэр нөмрөг, айхтар царайгаараа хүн цочоохоос гадна гудамжинд яваа бүсгүйчүүдийг барьж авах, хөөх, дагах зэргээр айлгадаг юмсанжээ.
    Алимаа тэр өдөр гэрийнхээ ойролцоо явж байгаад гай болж Бэтмэнтэй тааралдаатахав. Аймшигтай эр Алимааг хармагцаа л “Сайхан хүүхэн байна!” гэж дуу алдаад хүрз шиг том гараараа барьж авах гэж сарвайн дайрав. Алимаа ч ухаан алдахаа шахаж, орь дуу
    тавин хөнгөн хөлний хүчээр зугтсан бөгөөд хар нөмрөг нөмөрсөн Бэтмэн түүний араас нэлээн хэсэг газар хөөсөн юм. Хамгийн аймшигтай нь Алимааг гэртээ орсны дараа ч Бэтмэн түүнийг орцны үүдэнд харуулдсаар байсан бөгөөд гэрээсээ буцаж гарч ирэхэд нь
    нууцаар өдөржин дагасан билээ. Алимаа ч түүнийг Бэтмэн дагаад байгааг мэдэрч, өдөржин айдастай явсаар оройхон хэрийд найз охин Тэгшээтэйгээ уулзсан юм.
    Тэгшээ бол түүний оюутан цагийн ганц сайн найз бөгөөд тэр хоёр бие биедээ хамаг нууцаа хуваалцаж, үе үе Улаанбаатарын аль өөдтэй гэсэн цэнгээний газруудаар орж бага зэрэг ууж, шөнөжин дискодож хонодог билээ. Уг нь энэ хоёрын илүү хөгжөөнтэй
    сээтэгнүүр зантай нь Алимаа, харин намбалаг төлөв нь Тэгшээ боловч энэ үдэш Алимаа нэг л хөөр хөгжөөн муутай, ямар нэгэн зүйлээс айж, санаа нь зовсон нь илт байв. Алимааг сэтгэцийн өвчтэй хүн дагаад байгаа гэдгийг сонсоод Тэгшээ хэсэг хугацаанд
    орчин тойрноо анхааралтай ажиглаж явсан боловч сэжиг бүхий хүн харагдаагүй тул тайвширч, Алимаад ч тайвшруулах үг хэлсээр явав.
    Хоёр бүсгүй зуны дулаахан үдэш Улаанбаатарын гудамжаар алхалж явтал нар жаргах үест тэдэн дээр хоёр сайхан залуу ирж танилцжээ. Сэргэлэн, Баатар хоёр 28, 29 настай бөгөөд офисын алба хашдаг тул цайвар цамц, бараан костюм өмссөн байв. Тэр хоёр
    хоёулаа бие хаа, царай зүсээр тэгш боловч Сэргэлэн нь нэрэндээ таарсан илүү овсгоотой сэргэлэн зантай, өөртөө итгэлтэй, найз нөхдөө наргиан цэнгээнд уриалж, хөгжөөж байдаг, бас ч үгүй уран үг, зальжин арга, хөөрхөн ааш, тэгш сайхан царай зүсээрээ
    охид бүсгүйчүүдийг уяраан дурлуулахдаа гарамгай тул янаг амрагийн гурвалжин, дөрвөлжинд нэг биш удаа орооцолдож, гэр бүлтэй эмэгтэйчүүдийг ч барьц алдуулж, гэр бүл ч салгаж явсан билээ.
    Зуны энэ сайхан үдшийг цугтаа хөгжилдөж өнгөрөөе хэмээн Сэргэлэн бүсгүйчүүдийг ятгаж, хажууд харагдаж байгаа дэлгүүрээс наадам цэнгээнд хэрэг болох зүйлсийг аваад зэргэлдээх цэцэрлэгт цэвэр агаарт сууцгаах санал гаргав. Тэгшээ эргэлзэсхийн, харин
    Алимаа бол хар нөмрөгтэй аймшигтай эрийг гараад ирэх вий гэж айсаар байсан тул Сэргэлэнгийн санал шууд дэмжигдсэнгүй.
    “Баасан гаргийн орой юм байна. Ямар маргааш ажилтай биш. Хэдүүлээ сайхан наргия л даа. Алимаагийн царай зүс яасан сонин байна аа? Бие чинь зүгээр үү?” гэж Сэргэлэнг асуухад хэдийгээр сэтгэл санаа нь тухгүй байгаа нь илт байсан боловч Алимаа
    “Зүгээр, зүгээр” гэв. “За тэгвэл энэ дэлгүүрээс жаал жуул юм аваад, салхинд сууцгаая” гэж Сэргэлэнг хэлэхэд Алимаа “Хурдан таксидаад эндээс өөр газар очьё, тэгэх үү? Энд намайг хүн дагаад байх шиг байна... Би такси бариадахъя” гээд зам руу гарч
    гараа өргөв. “Ээ, ийм сайхан хоёр залуутай явж байж ямар хүнээс айдаг юм бэ? Ойр хавьд хүн байхгүй л байна шүү дээ. Одоо нар жаргаж байхад ийш тийш таксидаж цаг алдаад яахав. Би дэлгүүр ороод ирье. Та хэд хүлээж бай” гэж Сэргэлэн хэлээд дэлгүүр
    лүү явав. Сэргэлэн угийн лидер зан чанартай тул түүний хэлсэн үг, гаргасан шийдвэр цаанаа л нэг зөрөхийн аргагүй байдаг ажээ. Энэ удаад ч тийм байв.
    Үлдсэн гурав түүнийг хүлээж байх хооронд Алимаагийн түгшүүр улам нэмэгдэж, “За за найз нь лав явлаа. Энд байж чадахгүй нь ээ. Намайг хүн ажиглаад байгааг би мэдрээд байна. Дараа уулзъя” гээд өнөө хоёрыг үг хэлэхийн завдалгүй гүйн одож, такси
    бариад алга болов. Сэргэлэн дэлгүүрээс тор дүүрэн зүйл барьсаар гарч ирээд “За найзууд аа, бэлэн боллоо. Өнөөдрийг сайхан өнгөрүүлнэ ээ!... Алимаа яасан бэ?” гэж асуув.
    Энэ хооронд Алимааг өдөржин дагасан Бэтмэн хоёр бүсгүйг хоёр залуутай танилцаж буйг болоод тэд хоорондоо хөөрөлдөж, үдшийг цугтаа өнгөрүүлэх төлөвлөгөө гаргаж буйг хараад, уур нь байж ядан буцалж, тэсэхээ байгаад бүгдийг нь хүйс тэмтрэхээр үсрэн
    гарч ирэх тэр мөчид Алимаагийн аз болж, тэрбээр таксинд суун дутаасан байлаа. Харин үлдсэн гурав тийм ч азтай байсангүй.
    Сэлэм, хутганы завсрын урт иштэй ярганы зэвсэг, нэг дэлэм орчим урттай үзүүртэй төмөр агссан аймшгийн царайт гэнэтхэн үсрэн гарч ирээд “Сэргэлээн! Чи надаас миний Сарааг булаалаа уу? Сарааг булаасан сайхан залуу билүү? Одоо чи ингээд дахиад
    сайхан залуу байгаарай” гэж занан орилж, түүний эгэмний доогуур өнөө төмөр жадаа зоож, хүчлэн хөшихөд Сэргэлэнгийн эгэмний яс нужигнан хугарав. Дараа нь энэ төмрөө нүүрэнд нь бас хаван оруулж, татахад түүний нүүр хоёр хэсэг болж язран урагдав.
    Аймшгийн зэрэмдэг царайтай аварга эр Баатар, Тэгшээ хоёрыг ч зүгээр өнгөрүүлсэнгүй. Тэдний нүүрийг бас сэлэм шиг зүйлээрээ хүү татан урав. Сэтгэцийн өвчтэй улайрсан алуурчин тэдэн рүү гэндүүлэн дайрсан тул ид насандаа цэцэглэж яваа сайхан залуус
    амь биеэ олигтой хамгаалж чадсангүй.
    Маргааш өглөө нь Алимаа сэрээд зурагт харж байтал “Өчигдөр шөнө үндэсний цэцэрлэгт хүрээлэнд 24-29 насны 2 эрэгтэй, нэг эмэгтэй зэрлэг халдлагад өртөж, иргэн С амь насаа алдаж, иргэн Т, Б нарын биеийн байдал хүнд байна. Гэмт хэрэгтэнг эрэн
    сурвалжилж байна” гэсэн мэдээ гарах нь тэр.
  </p>
</body>

</html>

<!DOCTYPE html>
<html lang="en" dir="ltr">
  <head>
    <meta charset="utf-8">
    <title>Jargaliin uzuur</title>
  </head>
  <body>
    <h3>Жаргалын үзүүр</h3>
    <p>2010 оны 3 сарын 29-ний үүрээр зүүдэлсэн зүүд
      <br>Тэр өглөөний 9.00-12.00 хооронд орон дотроо сийрүүлэн бичлээ.
      <br> Б.Булгантамир
    </p>
    <p>Туул бол дөч гаруй насны, эмэгтэй хүний хувьд өндөрдүү биетэй бөгөөд насандаа таарсан махлагдуу тул нэлээд том биетэй харагддаг нэгэн. Гэвч тэрбээр эмэгтэй хүний биеийн хэлбэрийг алдаагүй галбирлаг агаад учиргүй царайлаг биш боловч хэрэв хэн
      нэгэн хүн цаг гарган сайтар ажваас сэтгэл нь татагдам нүдэнд дулаахан эмэгтэй. Зан төлөв аядуу даруу нэгэн бөгөөд хүний нүдэнд тусахааргүй энгийн боловч биедээ таарсан цэмцгэр хувцасладаг нь түүнийг илэрхийлэх бөлгөө.
      Тэрбээр хэзээ ч туйлын ядуу байгаагүй ч энэ амьдралынхаа турш баян тансаг байдлыг үзээгүй нэгэн. Арван есөн жилийн тэртээ ганц хүүгээ төрүүлэхдээ л Хайлаастын шинэ эцсийн хадтай уулан дахь хашаанд сууж байсан шигээ эдүгээ ч мөн тэндээ оршин
      суусаар. Харин хүү нь энэ хугацаанд өсөн том болж, ээжийгээ дуурайсан өндөр биетэй, махлаг цагаан банди болсон бөгөөд мөн л ээжийн адил зан ааш дөлгөөн, үг дуу цөөн, сайн санаж харсан хүний хайрыг өөрийн эрхгүй татам сайхан хүү болж өсчээ. Хүү нь
      сурлага сайтай нэгэн тул Туул тэмцэн байж КТМС хэмээх улсын алдар нэртэй сургуульд компьютерын мэргэжлээр нэгдүгээр курст элсүүлэн оруулаад санаа нь амраад байгаа билээ.
      Харин Туулд хүүгээс нь өөр хань үгүй. Хүүгээ анх төрүүлэхэд л хажууд нь хань нөхөр байгаагүйн адилаар хүүгээ өсгөхөд нь ч хажууд нь хань нөхөр, хайртай хүн, адаглаад гайгүйхан дотно харилцаатай найз залуу ч байж үзсэнгүй. Хүн учраас хүний бараа
      үгүйлэх хэдий ч ганцаардалд дэндүү дассан түүнд ойр дотны найз эмэгтэй ч байхгүй бөгөөд Хайлаастын уулын мухарт аж амьдралаа залгуулсаар залуу насыг барж, өтлөх тийшээ хандаад байгаа эмэгтэй юм.
      Харин энэ жил зуны сар гарснаас хойш түүний амьдралд шинэ гэгээ татах мэт өөрчлөлт гарч, Хайлаастад хэдэн буудлын зайтай амьдардаг хоёр ч эмэгтэйтэй нөхөрлөх шинжтэй болж ирсэн билээ. Нэгийг нь Цэцэгээ, нөгөөг нь Туяа гэнэ. Хоёулаа мөн л дөч
      гаруй насны, хань ижилгүй, Туулаас ч илүү махлаг тарган, харин аль аль нь Туулыг бодвол амтай хамартай, инээдтэй наргиантай, нэг үгээр хэлбэл галзуу байрын эмэгтэйчүүд юм. Тэр хоёр гэр орноор нь орж гарч, ярьж хөөрч, ус цасандаа ч хамтдаа явж,
      хамтдаа хань нөхөр мөрөөсч суух нь Туул шиг ганцаардсан нэгэнд чухам л хань нөхөртэй болсон мэт сайхан санагдах ажээ.
      Зуны тэр нэгэн сайхан өглөө яг л бусад өдрийн адил эхэлж, Туулын хүү босч цайгаа уугаад сургуульдаа явж, харин Туул гэр орны ойр зуурын ажил хийсээр үлджээ. Гэтэл үдээс хойхно Туяа, Цэцэгээ хоёр 6 шил Боргио барьсаа шуугилдан орж ирснээр тэр
      өдрийн хэмнэлийг алдуулав. Туулынд энэхүү бяцхан хөгжөөн үүссэний шалтгаан нь тэр өдөр Туулын төрсөн өдөр байснаас болжээ. Тэд өдөржин өнөө л зангаараа, эр нөхөр, хань ижил, харчууд, амьдрал ярьж, хөхрөлдөн суув. Зуны өдөр урт тул оройн зургаан
      цагт нар жаргах яагаа ч гүй, баруун уулын оройгоос нэлээд зайтай хэвээрээ. Мань авгайчууд ч тус тусын хоёр шил шар айрагны ард гарч, Туяа, Цэцэгээ хоёр харихаар боллоо.
      Сүүлийн нэг сар Хайлаастын худгийн усны үйлчилгээ ихэд доголдож, тэр хавийн олон худгууд ажиллахгүй болсон бөгөөд Туулынх, Туяагийнх хоёр хоорондоо автобусны гурван буудлын зайтай атал тэдний хоёрын тэхий дунд байдаг ганц худаг л үлгэн салган
      ажиллаж байжээ. Гэтэл тэр худаг нь ч ачааллаа даахгүй ихэвчлэн усгүй, устай бол километр шахуу дараалалтай, дараалалд нь хагас цаг зогсч байтал ус нь дуусах явдал бишгүй л гардаг болоод байгаа аж. Тийм болохоор Туул ч тэр, Туяа ч тэр усны тэргээ
      түрэн хоёр километр газар явж худагт очоод, цагийн дараа мөн л хоёр километр газарт хоосон тэргээ түрсээр буцах нь элбэг болжээ.
      Тиймээс тэр өдөр мань гурав эрчүүдийн тухай ярихаас гадна гэр хорооллын усны хангамжийн талаарх энэ эмзэг асуудлыг нэлээд бухимдалтайгаар хэлэлцсэн бөгөөд Туулынхаас гарахдаа дөчийн хувинг нь усны тэргэн түрж гараад замаараа худгаар дайрч, аз
      таарч ус байвал аваад Туяагийнд хүргэж өгч, найздаа туслахаар болжээ. Харин Туул буцах замдаа худгаас ус аваад гэртээ ирж болно, эсвэл хоосон тэргээ түчигнэтэл түрээд бүтэн буудал гаруй өгсөөд ирж ч болно – эцсийн эцэст хүүгээсээ өөр найзгүй,
      сүүдрээсээ өөр ханьгүй Туулын төрсөн өдрийг сүүлийн 20 жилд хэн ингэж зорин ирж, тэмдэглэж өгч байсан юм бэ?! Хүний бараа, найз нөхөр гэдэг энэхүү эрхэм бэлэг, дээд хүндлэлийг хүлээн авсан Туулд усны тэрэг түрж, Хайлаастын уул өөд буудал гаруй
      өгсөх юухан байх билээ дээ.
      Ингээд шар айрганд багахан халсан гурван найз Хайлаастын чиглэлийн автобус болон хувийн машинтай иргэдийн сүнгэнэн өнгөрдөг хар замаар усны тэргээ түрсээр инээд наргиантайхан уруудлаа. Тэр өдөр анхнаасаа л Туулын од гийсэн өдөр байсан гэдгийг
      батлах мэт худаг огт дараалалгүй, хамгийн гол нь устай байлаа. Мань гурав ч усаа аваад азтай одтойгоо шагшилдан хөөрөлдсөөр өнөөх автомашины замаар уруудан явж гарлаа. Гэтэл хөөрч баяссандаа газрын уруу хэт хүчтэй, болгоомжгүй явсан уу яав,
      Туулын хорь гаруй жил эдэлсэн хуучин муу усны тэрэгний өрөөсөн дугуй салаад өнхрөв.</p>
    <p>Гурван эмэгтэй хар зам дээр тэрэгнийхээ дугуйг тогтоохыг оролдон тойрч, тонголзон нэлээд суусан агаад энэ үеэр зам дээр саатсан усны тэрэгтэй гурвыг ад үзсэн хувийн машинтангууд гэрлээ анивчуулан, дохиогоо хангинуулан хажуугаар нь сүнгэнэн
      өнгөрч байлаа. Харин нэгэн машин нэлээд холоос хурдаа сааруулан тэднийг сайн ажиглаж байна уу даа гэлтэй аядуухан дөхөж ирээд хажуугаар нь өнгөрөлгүй ард нь ирж, замын хажуу руу алгуурхан зогслоо. Харваас их үнэтэй, шинэ машин байна гэдгийг Туул
      ч мэдэж байвч, яг үнэндээ бол Улаанбаатар хотын төвөөр ч ховорхон явдаг хамгийн сүүлийн үеийн загварын Рэнж Ровер жийп гэдгийг манай гурав яахан мэдэхэв.
      Хамгийн гол нь тэр машинаас яг л улсын филармонийн тайзнаа зогсож байдаг удирдаач шиг эрвээхэй зангиатай, манай гурвын бол огт мэдэхгүй, мэддэг хүмүүс нь бол фрак хэмээн нэрлэдэг урдаа богино, ардаа урт хар пиджак, цагаан цамцтай, өндөрдүү
      туранхай биетэй, гадаад хүн шиг өтгөн хөмсөг, өндөр нарийхан хамар болсон туранхай боловч нүдэнд дулаахан, язгууртанлаг, төвшин төрхтэй тавь эргэм насны эр гарч ирлээ. Туулын амьдардаг орчинд ийм хүн байдаггүй, Туулын амьдралын түүхэнд ч ийм хүн
      байгаагүй учраас тэр гайхан ангайна гэгч болов. Бодвол хоёр найз нь ч мөн тэгсэн биз.</p>
    <p> Өнөөх эр машинаасаа буугаад зөөлөн зөөлөн алхлан дэргэд нь ирээд “За ямар асуудал гарав, бүсгүйчүүд ээ?” хэмээн намуухан асуусан нь гуч дөнгөж гараад л авгай гэж дуудуулж ирсэн манай гурвыг дахиад л цочролд оруулж орхив. Тэгээд мань эр фракаа
      тайлж, Туулд бариулаад, усны тэрэгнийх нь дугуйг тэрэгний голд тогтоох гэж үзээд “Ээ, боолт нь алга байна. Тогтохгүй, тогтоолоо ч гэр лүү чинь хүрэх нь юу л бол... Би та гурвыг дөхүүлж өгье дөө. Болох уу?” гэлээ. Ангайж гацсан гурван хүн ийм
      ганган машинд анх удаа сууж, өнөөх дэгжин эр шороо болсон усны тэрэг, дөчийн хувинг нь машиныхаа ард ачлаа. Мөнөөх эрийн анхилам үнэртэй пиджакийг (уг нь бол фрак л даа) үрчийлгэчих вий хэмээн хүрч ядсаар Туул урьд талын суудал дээр сууж, харин
      хоёр найз нь арын суудлыг эзэгнэжээ.
      Азаар хоёр найз нь Туулыг бодоход амтай хамартай, инээдтэй наргиантай учраас тэр дороо дуу шуу орж, “өнөөдөр Туулын төрсөн өдөр, бид одоо үргэлжлүүлнэ” гэлцэн шуугицгаав. Өнөөх эр дуу алдан Туулд баяр хүргэж, очих газраа зааж өгөхийг хүслээ.
      Инээд наадам болсон хоёр найз нь Туяагийнд ус хүргэж өгөхийн өмнө Хайлаастын хуучин эцсийн автобусны буудлын зоогийн газарт орж хоол идмээр байна гэлцэв. Туулын санаа зовж, “хэдүүлээ усаа хүргүүлээд, энэ хүнийг явуулчихаад, дараа нь хоолонд оръё”
      гэтэл найзууд нь хөхрөлдөж “Бид удахгүй ээ, нэг нэг цуйван идээд л гарч ирнэ. Та түрхэн хүлээж байхгүй юу? Эсвэл хамт хоолонд орж болно шүү дээ” гэцгээв. Мөнөөх эр ч гэр хорооллын зоогийн газарт зоог барихаар мань гурвыг даган машинаасаа буулаа.
      Гэтэл бүх учрал бүрдэн гийх мэт Туулын ганц хүү сургуулиасаа харих замдаа автобусны буудал дээр ээжтэйгээ тааралдаж, тэдэнтэй хамт зоогийн газарт оров. Туул хүү, хоёр найзын хамт ширээ тойрон суугаад тус бүрийн нэг нэг таваг цуйван, нэжгээд шар
      айраг захиалав. Харин өнөөх сайхан эр орж ирэлгүй нэлээд удаад байхаар нь гайхан харж суутал гаднаас жижигхэн буржгар шар цэцгийн баглаа барьсаар инээмсэглэн орж ирээд Туулд гардуулан дахин төрсөн өдрийн мэнд хүргэлээ. Энэ яваа насандаа хүнээс
      цэцгийн баглаа авах нь бүү хэл эдүгээ хүртэл түүний төрсөн өдрийг тоож тэмдэглэх найзгүй явсан Туулд энэ бүхэн, энэ өдөр үлгэрийн мэт санагдаж байлаа. Түүнийг хайртай ганц хүү нь, хэдийгээр шинэхэн ч гэсэн бүрэн итгэдэг болсон хоёр хөгжилтэй найз
      нь, үлгэрт гардаг ханхүү мэт царайлаг бөгөөд язгууртанлаг, цэцэг барьсан эр хүрээлж, гадаа үүлэн цаанаас наран цухуйж, хэдийгээр гэр хорооллын эцэст байдаг ч гэсэн өмнө нь хэзээ ч орж үзээгүй зоогийн газрын ширээ тойрон, бүгд түүнд баяр хүргэж,
      бүгд түүнийг хүндэтгэн хайрлаж байх шиг санагдана.</p>
    <p> Энэ орчинд хорь гаруй жил амьдарсан Туул Хайлаастыг социалист нийгмийн үед ямар ядуу тарчиг боловч тайван амгалан байсныг, дараа нь ардчилсан хувьсгал гарснаар хүн бүр ТҮЦ ажиллуулж, бараа таваар элбэгшсэн ч, мөнгө төгрөг хомсдож, архичин
      хулгайч ихэссэнийг, дараа нь ихэнх ТҮЦ-үүд дампуурч, томоохон дэлгүүр, зоогойнууд баригдаж, мөнгө л байвал энүүхэн эцсийн буудал дээр нь хүний хэрэгцээ цөм бүрэн мэт болсон гээд энэ хавийн шинэ түүхийг арван хуруу шигээ мэднэ. Харин өнгөрсөн
      хавраас хашаандаа цэцэг тарьдаг хоёр хөгшин хуучин эцэс дээр цэцгийн мухлаг ажиллуулж эхлэхэд Туул “Энэ хавьд бие биедээ цэцэг навч аваад өгчих соёлтой хүн байхгүй шүү дээ. Энэ сайхан хөгшчүүдийн энэ сайхан ажил нь удахгүй дампуурах байх даа” гэж
      дотроо хоёр хөгшнийг өрөвдөж байсан билээ. Гэтэл өнөөдөр чухам өөрт зориулан тэрхүү хөөрхөн мухлагаас энэ жижигхэн хурган шар цэцгийн баглааг авч өглөө!
      Өнөө хэд сайхан хөөрөлдөж хэдэн цаг суухад шинэхэн танил эр нь Туулыг бүгдээс илүү хүндэлж, анхаарал халамж үзүүлж байсан тул иймэрхүү анхаарал, халамжинд дасаагүй Туул нэг баярлан хөөрч, нэг ичиж зовон сууж байлаа. Харин боловсон эрийн дайлсан
      шар айраг, амтат дарсанд нэлээд халамцсан хоёр найз нь эхлээд инээж наадан сууж байснаа сүүлдээ мөнөөх эр Туулд илүүтэй анхаарал хандуулж байгааг анзааран дургүйцэж эхлэв бололтой Туулд ч тэр, боловсон эрд ч тэр шордсон үг хэлж, таагүй харьцаа
      үүсгэж эхлэв.
      Энэ үед хүү нь халамцсан насанд хүрэгчдийн ярианаас уйдаж эхлэв бололтой ойролцоох найзынх руугаа явлаа. Үүнээс хойш хоёр найзынх нь ая зан улам муудаж, боловсон эрд илт дургүйцэн, Туулын чихэн дээр ирж, “танихгүй хүнтэй ингэж суух нь журамтай
      эмэгтэйчүүдэд тохирохгүй... энэ одоо өөрийгөө юу гэж бодоод байгаа юм, машинтай нь тэндээ л юм байгаа биз... гурвуулаа энүүнийг хаяад, гурвуулхнаа сайхан үргэлжлүүлье... чи одоо яагаад байгаа юм бэ, танихгүй хүнд сээтэгнээд байгаа юм уу... ” гэх
      зэргээр үг хаяж, шордож эхэллээ.
      Харин бүсгүйчүүдийг хошуу холбон шивнэлдэж эхэлснийг анзаарсан боловсон эр “Би нэг ойрхон ухасхийчихээд ирье, та нар сууж байна шүү. Заавал хүлээж байгаарай” гэж захиад гарч явлаа. Туулын хэзээ ч үзээгүй сайхан ертөнцөөс бууж ирсэн цагаан морьтой
      ханхүүд бүсгүй хэдий татагдавч, мөнөөх боловсон эр үнэхээр л найзуудынх нь хэлсэн шиг харь хөндий, харж, сонсч дасаагүй, худлаа, хуурамч ч юм шиг санагдаж, ийм юм гэж хаана байдаг юм бэ гэсэн хөлчүү бодол ч орж ирлээ. Дээрээс нь “Чи хүүгийнхээ
      дэргэд танихгүй хүнтэй аалигүйтлаа” гэсэн зэмлэл түүнд хамгаас хүнд тусч, “Өдий насандаа би нээрээ юугаа бодоод сууж байна вэ, надад сайхан хүү, сайхан найзууд байхад шал танихгүй, шал өөр зиндааны, шал өөр гаргийн мэт хүнд сээтэн хаяж суудаг”
      гэх зэргээр өөрийгөө буруутган бодож эхэллээ. Энэ хооронд үүлэн дундаас наран цухуйсан зуны сайхан тэнгэр бүрхэн зангирч, борооших шинж орсон тул гурван эмэгтэй зоогийн газраас гарч, тус тусын гэр лүү тарцгаав.
      Харин ширүүн аадар шаагьсан зуны орой тэвэр дүүрэн цагаахан цэгцүүхэй тэвэрсэн боловсон эр гэр хорооллын автобусны буудал дээр үнэтэй машинаасаа буун үнэтэй гутлаараа шавар шалбааг туучсаар зоогойн хаалгыг татан орж иртэл аль өдөр л машиныхаа
      урьд гэгээвчээр харснаас хойш нүдэнд нэг л дулаахан, сэтгэлд нэг л ойрхон санагдаад байсан сайхан бүсгүй алга байлаа. Хэдхэн цаг яриа хөөрөө өрнүүлэн эелдэг зөөлөн нүдийг нь ширтэн суухад сүүлийн хорин жилийн ганцаардал нь үргэх мэт дайжсан Туул
      нь явсан байлаа. Гэхдээ мань эрийн хувьд учирч, дасч, хагацаж, ганцаардаж үзсэн хүн тул тэвэр дүүрэн цэгцүүхэйгээ зоогойн ширээн дээр тавьж орхиод, мөнхийн ганцаардал руугаа ганган машинаа унан одлоо.
      Бороо татарч, тэнгэр онгойход найзынхаасаа гараад, ээжтэйгээ уулзахаар зоогойд ирсэн хүү ширээн дээрээс тэвэр дүүрэн цагаан цэцэг олж, ээжийн төрсөн өдрөөр өгөх бэлэгтэй боллоо хэмээн олзуурхан бодоод, өнөөх цэцэгсийг тэврэн гэр лүүгээ гүйвэй.
      Яадаг ч байсан энэ цэцгүүд өнөөдөр Туулд л очих учиртай байж. Эдгээр цэцэгс Туулын атгаж чадаагүй жаргалын үзүүр ч юм уу даа...
    </p>
    <p> Б.Булгантамирын зүүдэнд ирсэн жүжиг
      2010 оны 3 сарын 29-ний өдрийн 12.50 цаг. 10-р хороолол. Улаанбаатар.</p>

  </body>
</html>
